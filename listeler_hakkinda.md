Listeler Hakkında Özel Açıklamalar ve Amaçlar
============================

bilen@bil.omu.edu.tr
----------------------------

1. Muhabbetler ve teknik olmayan konularda kendi aranızda yürüttüğünüz yazışmalar *forum@bil.omu.edu.tr*'de devam edecek. Bu **daha ciddi, soru-cevap mesajları için var**. Temelde öğrenmek ve öğretmek amaçlandığı için gerek dil üzerinde gerekse içerikte ciddiyet gözedilecek.
2. Hocalarımıza ya da arkadaşlarınıza **soru sorarken lütfen bu listeyi kullanın**. Teknik konularda özel yazışmalar yapmanız bencillik olacaktır. Burada yaptığınız yazışmalardan okuyan herkes istifade edebilecek ve müdahil olabilecektir.
3. Aldığınız ödevlerle ilgili sorularınızı da bu liste altına yazabilirsiniz fakat asla **ağzınızı açıp pişmiş armut beklemeyin**. Ödevinizi, üzerinde çalıştığınız işi tamamen başkalarına yaptırmak hoş olmayan bir taleptir. Takıldığınız noktalarda, gerçekten gerek gördükçe sormaktan da çekinmeyin.
4. Soru sormadan önce yeterince araştırma, okuma yaptığınızdan emin olun. **Düşünme zahmetini bir başkasına devretmeyin**. 
5. Tüm bu uyarılara bakarak, “Soru sormak da ne zormuş!” demeyin, **soru sormaktan çekinmeyin**. Burada yapılan uyarılar, tişörtünüzün yerini annenize sormadan önce en son bıraktığınız yere bakmanızı telkin etmek içindir.
6. Hocalarınız da sorularınızı zaman ayırabildikleri nispette cevaplayacaktır fakat bu listenin kuruluşundaki temel amacın öncelikle kendi aranızdaki bilgi alış veriş kanalını oluşturmak olduğunu unutmayın.
7. Sorularınızı aktarırken **standart e-mail yazma kuralları(bkz. E-mail nasıl yazılır?) dahilinde**, düzgün bir dille, seviyeli ve saygılı bir ifade kullanmanız gerekmektedir.
8. Sorulan sorular veya soruya verilen cevaplar hakkında yorumlarda bulunmakta özgürsünüz fakat **kişiselleştirmek ya da lakayıt tavırda bulunmak hoş olmayan bir durumdur**.

forum@bil.omu.edu.tr
---------------------------

1. Bu liste ahlaki ve insani terbiye dahilinde sohbet etmek, haber paylaşmak, projeleriniz hakkında sunumlar yapmak, özel duyurular yayınlamak, teknik ve sosyal konularda paylaşımlarda bulunmak, tartışmalar başlatmak ve buna benzer yazışmaları devam ettirmek için kullanacağınız mail listemizdir.
2. İletilerinizde samimiyet çerçevesinde saygısızlık etmemek şartıyla dilediğiniz konuda muhabbet edebilirsiniz. Siyasi, dini ve diğer hassas konularda dikkatli olmanız huzurumuz için çok önemlidir. Bu yüzden saygı unsuruna bilhassa dikkat çekmekte fayda görüyoruz.
3. **Kısacası bu liste, Türkçe'yi doğru kullanarak ve standart e-mail yazma kurallarını kısmen gözardı ederek muhabbet edebildiğimiz, bir nevi serbest alandır.**
4. Unutmayın, bu liste altında yazdıklarınızı tüm bölüm okumaktadır. Bu yüzden **özel mevzularınızı ulu orta açmamanız önerilir**. Ayrıca üçüncü kişilerden bahsederken **olası suçlama, karalama yahut hakaret vb. içeren yazılar başınızı derde sokacaktır**.
5. Konusuz mailler, varsayılan yazı tipi, rengi boyutundan farklı şekillerde yazılmış yazılar, bu liste altında da caiz değildir.

bildim@bil.omu.edu.tr
------------------------------

1. Neticelendirdiğiniz ve son halini verdiğiniz **çalışmaları sergilemek için kullanacağınız** mail listemizdir. Ayrıca bu liste altında ödevlendirme, sunum ve projelerinizi de sunabilirsiniz.
2. Bu liste altında paylaştığınız kodları **github gisleri** olarak paylaşmaya özen gösterin. 
3. Sorular *bilen@bil.omu.edu.tr* listesinde sorulur, unutmayın. Bu listede soru sormaktan çok yaptıklarınızı paylaşmanız esastır.
4. Mailinizin başlığında ve gövdesinde yaptığınız paylaşım-sunumla ilgili bilgiler girmelisiniz. *“Şöyle bir program yazdım, yorum bekliyorum.”* demek yeterli olmayacaktır. Bunun yerine *“Seçilen programlama diline göre text renklendirmesi yapan program.”* gibi bir tanımlama yapmak daha doğru olacaktır.
5. Yazdığın kodun, oluşturduğunuz projenin **geleceği ve geliştirilmesi adına** *bildim@bil.omu.edu.tr* de yapacağınız paylaşımlar sizin adınıza çok faydalı olacaktır.

duyuru@bil.omu.edu.tr
---------------------------------

1. Bölümümüzün **resmi duyuru kanalıdır** ve bu liste üzerine girilen duyuruları **herkesin güncel olarak okuduğu kabul edilir**.
2. Her duyuru aritmetik bir sayıyla isimlendirilir. Bu listeye bölüm öğretim elemanları ve listeden sorumlu kişiler haricinde kalan kişiler mail yollayamaz.
3. Matbu evrak yoğunluğunu azaltmak ve *“Ben bilmiyordum.”* krizine engel olmak maksadıyla geçmişe yönelik duyurulara da ulaşabileceğiniz bir listedir. Yine duyuru yazma yetkisine sahip kişiler gerek görmedikçe mailler yanıtlanmaz, yorumlanmaz.
4. Ders programları, sınav programları, ders iptal-ertelemeleri, ödev-proje bilgilendirmeleri, hocalarınızdan doküman paylaşımları, derse özel duyurular ve buna benzer mevzulardan haberdar olmak için *duyuru@bil.omu.edu.tr* listesini **takip etmeniz kendi hayrınız için şiddetle tavsiye edilir**.
5. Duyuru listesinde yazılmış bir duyuru hakkında ***“Ben bilmiyordum.”* deme hakkına sahip değilsiniz**.
