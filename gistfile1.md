*@bil.omu.edu.tr* E-Mail Listesi Hakkında
================= 
Genel Açıklama Ve Amaçlar
----------------

1. Bölüm listelerini, özellikle **duyuru ve takvim'i herkesin izlemesi bir "zorunluluk"tur**; isteğe bağlı bir konu değildir. Neden? Bunu yapmazsak bölüm içi haberleşme anlamında pek çok şey dedelerimizden kalma yöntemlerle sürdürülecek.  Bu zorunluluk bölüm içi haberleşmenin noksansız devam etmesi için var. Neticede sizin yararınız gözetiliyor.  
2. *@bil.omu.edu.tr* e-mail listesi sistemi mezunlar da dahil olmak üzere tüm bölüm öğrencileri ve öğretim üyeleri tarafından kullanılıyor. Sisteme kimlerin uzun süredir girmediği bilgisini kolaylıkla takip edebiliyoruz. Bu nedenle **e-mail listesinde ne kadar aktifseniz bölümde de o kadar aktifsiniz** demektir.  
3. Amacımız sizin eğlenmenizi, rahat etmenizi sağlamak değil. Ne derslerde ne de bu listelerde böyle bir zorunluluğumuz yok. **Amacımız, bir şeyler öğrenmenizi, sorunlarınızı doğru dürüst bir dille, doğru dürüst bir platformda ifade etmenizi, belirli bir sorun üzerinde birlikte çalışmanızı, düzgün bir iletişim içinde olmanızı sağlamak**. Tüm bunların yanı sıra eğlendirici muhabbetlerimiz de olursa ne ala...  
4. Önemli amaçlardan bir diğeri ise **matbu evrakların varlığını en aza indirgemek**, oluşturulan duyuru, kaynak ve gelişmelerin takibini tek bir otoriter ortamda barındırılmasını sağlamak. Bölüm takvimi için *“<http://bil.omu.edu.tr/takvim>”* adresini kullanmak gibi.  
5. Doğru kullanıldığında mail listelerinin iletişiminize ne denli faydalı olacağını izah etmek için bu belgeyi hazırladık. Mail listesinin geleceği adına, **listeleri yanlış kullanan arkadaşlarınızı uygun dille, kibarca** uyarmaktan kaçınmayın. Ve uyarıldığınızda buna alınmayın.  
6. *duyuru@bil.omu.edu.tr* resmi duyuru listesinden resmi olarak sorumlusunuz. Bunun dışında kalan listeleri takip etmek, listelere dahil olmak, yazışmalara katılmak ya da yazışmaları bizzat başlatmak konusunda özgürsünüz. Kısacası duyuru listemiz haricindeki **listeleri kullanıp kullanmamak paşa keyfinize kalmış**.  

Bu sayede şunları öğreneceksiniz.
--------------------------

1. "*YALNIŞ Bİ TUŞA BASTIM ACİİİLL ÇÖZÜMMM KANKİİ*" demek yerine Türkçe'nin temel prensiplerine ve yazım kurallarına **uygun cümlelerle dertlerini anlatmayı** öğreneceksiniz. Python (veya C, C#, Ruby) diliyle yazmak kadar Türkçe yazmayı da başaracaksınız.Yazmak kolay değildir, programlama da kolay değildir. Bu işin başlangıcı (hangi dil ise, o) dilin kurallarına uygun, yani hatasız derlenen bir şeyler yazmaktır. İfade edeceğiniz konu her ne ise bunu parçalara ayırmak (fonksiyonlar/modüller), doğru kelimeleri seçmek (doğru deyimler), belirli bir akış içinde biçimlendirmek (kod akışı) vs... aşamalarını doğru takip etmelisiniz.  
2. **“@bilen”lerden yeni şeyler öğreneceksiniz**. *bilen@omu.edu.tr* e-mail listesi siz bir şeyler sorun diye kuruldu. Bu listeyi doğru şekilde kullandığınız sürece soru(n)larınız üzerinde çalışacak gönüllü insanlardan yardım alacaksınız. Hatta hiç yazmasanız bile düzenli olarak listeleri takip etmekle pek çok şey öğrenebilirsiniz.  
3. **Medeni cesareti ve görgülü olmayı** öğreneceksiniz. Sadece kendi sınırlı arkadaş çevreniz içinde sohbet etmek kolaydır, ama yukarıda bahsedilen hasletler açısından bu size fazla bir şey kazandırmaz. Kolay olanı değil çok da zor olmayanı tercih edin ve medeni cesaret gösterin. Görgü kurallarına uyduğunuz sürece cesaret göstermeniz gereken bir şey de olmadığını göreceksiniz.  
4. Bölümünüz ve eğitiminizle ilgili neredeyse tüm bilgi, haber ve dokümanlara kolayca ulaşabileceksiniz. *@bil.omu.edu.tr* posta servisi ve içerdiği listeler, <www.bil.omu.edu.tr>, <spa.ce.omu.edu.tr>, takvimler, dokümantasyon sayfaları, github uygulamaları ve ayrıca sunulan diğer hizmetler sayesinde **siz neredeyseniz okul orada olacak**.  
